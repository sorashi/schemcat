Tato práce se zabývá vývojem grafické aplikace pro konceptuální modelování databázových schémat bez předem známého paradigmatu.
Účelem konceptuálního modelu je umožnit popis struktury dat na abstraktní úrovni nezávisle na jejich fyzickém uložení.
V dnešní době se však často využívá mnoho různých logických modelů databázových systémů.
Vyjadřovací prostředky známých konceptuálních modelů jako ER a UML někdy na popis struktury dat pro cílové logické modely nestačí.
Využijeme proto nedávno vzniklého konceptu zvaného schematické kategorie, které jsou obecnější, mají vyšší vyjadřovací sílu a unifikují modelování dat pro různé databázové systémy včetně těch multi-modelových.
Schematické kategorie tímto rovněž mažou hranice mezi konceptuální a logickou vrstvou datového modelování.
Výsledná grafická webová aplikace umožňuje modelovat schémata ER modelu, který je velmi dobře známý, a jejich automatický převod na schematické kategorie s uživatelsky přívětivou vizualizací.
