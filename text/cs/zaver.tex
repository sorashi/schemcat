\chapter*{Závěr}
\addcontentsline{toc}{chapter}{Závěr}

Tato práce se zabývala využitím schematické kategorie~\cite{svoboda_categorical_2021} jako prostředkem ke konceptuálnímu modelování s vyšší vyjadřovací schopností, než mají běžné modely, včetně \acrshort{er} a \acrshort{uml}.
Jedná se o čerstvý koncept, který by mohl unifikovat různé databázové systémy a smazat rozdíly mezi konceptuální a logickou vrstvou.
Konceptuální modelování pomocí schematických kategorií je obecnější a má vyšší vyjadřovací schopnost než kterákoli existující řešení, která jsme analyzovali v této práci.

Za účelem přiblížení k realizaci tohoto ambiciózního cíle unifikace konceptuálního modelování byla vyvinuta webová aplikace, která umožňuje konceptuální modelování v \acrshort{er} a automatický převod modelu do schematické kategorie.
Aplikace umožňuje interaktivně prozkoumávat schematickou kategorii a také přibližuje její strukturu pomocí navržené vizualizace schematické kategorie.
Dovolí tak zkušeným databázovým inženýrům a softwarovým analytikům seznámit se se schematickou kategorií s pomocí něčeho, co už znají -- \acrshort{er} modelu.
Aplikace dále umožňuje výzkumníkům, kteří pracují se schematickou kategorií, rychlejší experimentování.

Při implementaci aplikace s pomocí zvolených technologií však došlo k mnoha problémům.
Největším viníkem byla nejspíše volba frameworku React, která se před implementací zdála být vhodným kandidátem pro zrychlení vývoje jednostránkové moderní webové aplikace.
Bohužel se při vývoji ukázalo, že React klade restrikce na model aplikace a dále například neumožňuje jednoduchý tok dat mezi sourozenci ve stromě webového dokumentu.
Jelikož diagramy obsahují skoro výhradně komponenty, které jsou svými sourozenci, bylo obtížné vytvořit algoritmy, které kontrolují validitu diagramů apod.
Dalším způsobeným problémem bylo, že React požaduje, aby všechny instance dat byly immutable.
Úprava diagramu se tak ztížila.

Tyto a další problémy byly částečně vyřešeny knihovnami pro React, které ale také měly své chyby.
Například knihovna Zustand umožnila správu globálního stavu, který je k dispozici všem komponentám v aplikaci.
Nicméně komponenty kvůli tomu musely obsahovat spoustu opakujícího se kódu, který zajistil reagování komponenty na změnu globálního stavu.
React je více vhodný při práci ve větším týmu na dlouholetých projektech, kvůli svému zaměření na izolované komponenty.
Autor práce neměl s frameworkem větší předchozí zkušenost a pro příště by volil jiný způsob implementace webové aplikace při samostatné práci v jednom člověku.
Například by se mohlo jednat o vanilla JavaScript, který umožňuje přímou mutaci modelu.

Zdlouhavým a problémovým procesem byl vývoj algoritmu, který vykresluje složené identifikátory.
Při vývoji se prošlo dvěma odlišnými přístupy -- Beziérovými křivkami a obdélníky s oblými rohy.
U obou přístupů bylo obtížné najít polohu průsečíků křivky identifikátoru se spojeními, které křižuje, a posléze volba pořadí průsečíků pro vykreslení co nejkratší křivky.
Algoritmus funguje stabilně, nicméně je určitě prostor pro jeho vylepšení, co se týče stručnosti a výkonnosti.

Celkově byla aplikace a zvlášť její model vyvinut s možností rozšíření na mysli.
Prostor pro rozšíření funkcionality aplikace spočívá například v přidání dalších známých prostředků k tvorbě konceptuálního modelu (např. \acrshort{uml}), možnosti přímého modelování pomocí schematických kategorií, přidání distanční živé spolupráce, a více validací korektnosti diagramů.
